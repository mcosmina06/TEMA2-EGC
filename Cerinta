Tema 2 - Skyroads

În cadrul temei 2 trebuie să implementați o versiune modificată a jocului Skyroads.

Gameplay
Spre deosebire de jocul original, care este structurat pe mai multe niveluri finite, jocul pe care îl veți 
implementa va fi un endless runner. Harta se va genera aleator pe minim trei coloane (benzi) de mers astfel 
încât să nu devină imposibil pentru jucător să treacă peste un anumit spațiu, iar jucătorul se va deplasa doar 
înainte, având posibilitatea să își schimbe viteza de deplasare și coloana de mers.
În timpul jocului, jucătorul va trebui să țină constant cont de cantitatea de combustibil pe care o mai are. 
Cantitatea de combustibil va scădea treptat odată cu deplasarea. În momentul în care rămâne fără combustibil, 
jocul se va termina. Jocul se poate termina, de asemenea, și dacă jucătorul cade de pe o platformă (în cazul acesta
va fi necesară o animație prin care jucătorul cade din scenă - de exemplu, personajul va cădea o distanță prestabilită
și apoi va dispărea din scenă. Orice altă idee de animație care să simbolizeze sfârșitul jocului și dispariția 
jucătorului este binevenită).
Vor exista de asemenea platforme care vor aduce beneficii sau dezavantaje jucătorului dacă aterizează pe ele. Un astfel 
de exemplu este platforma de recăpătare a combustibilului pierdut în timpul jocului.

Harta
Se va genera aleator prin plasarea în scenă a mai multor platforme poziționate pe mai multe coloane (minim 3, dar puteți 
să vă definiți și mai multe). Aceste platforme pot fi reprezentate prin cuburi de culori și dimensiuni diferite, scalate 
astfel încât să fie subțiri pe y, pe x să aibă dimensiunea unei coloane, iar pe z să fie o valoare aleatoare. Cuburile 
nou generate vor fi mereu generate/afișate inițial în scenă la aceeași distanță de jucător pe axa OZ (este la latitudinea
voastră cât setați această distanță), iar în timp cuburile care vor ieși din scenă în spatele jucătorului nu vor mai fi redate.
Puteți genera platforme în același timp pentru oricâte coloane. Este la latitudinea voastră câte cuburi redați la un moment 
dat în scenă. Singura condiție este să nu creați situații când distanța dintre oricare două platforme este prea mare și jucătorul
nu poate sări pe o altă platformă.
În imaginea de mai jos, puteți vedea câteva exemple de generare de scene. Se poate observa că sunt 2 modalități de a vă defini 
coloanele: fie le gândiți încă de la început cu o anumită distanță între ele, fie le gândiți ca fiind lipite. Astfel, în prima 
situație veți avea în permanență spații între platformele laterale, iar în cel de-al doilea caz puteți avea și platforme lipite 
intre ele. Între două platforme de pe aceeași coloană veți avea un spațiu de o dimensiune aleatoare.

Jucătorul
Acesta va fi reprezentat de o sferă. În momentul în care sfera aterizează pe o platformă specială, care acordă power-ups, aceasta 
va fi deformată în Vertex Shader. De exemplu puteți să aplicați o funcție de zgomot pe direcția normalelor vârfurilor (exemplu în
imaginea de mai jos). Animația de deformare va înceta în momentul în care expiră abilitatea luată de jucător.

Controlul Jucătorului
Jucătorul va fi controlat prin tastele WASD și SPACE. Folosind A și D, va schimba coloanele de mers, tasta SPACE va fi 
folosită pentru a sări peste spații, iar W și S pentru a alege viteza de mers. Viteza maximă pe care o poate atinge jucătorul o 
puteți alege voi. Folosind tasta C, se va oscila între modurile de joc first și third person camera.

Interfața cu Utilizatorul
Jucătorul trebuie să țină în permanență cont de cantitatea de combustibil pe care o mai are. De aceea este important să poată 
vedea acest aspect pe ecran. Pentru acest lucru se vor folosi două dreptunghiuri suprapuse afișate într-un colț al ecranului 
(unul alb/negru în spate și unul colorat în față, pe care îl veți scala pentru a evidenția consumarea combustibilului).

Platforme cu Avantaje/Dezavantaje
În cadrul jocului vor exista două tipuri de platforme: simple și cu efecte. Platformele simple vor fi de culoare albastră. 
Platformele care vor acorda jucătorului abilități sau dezavantaje vor fi colorate astfel:
  Roșu: jocul se termină instant
  Galben: jucătorul pierde o parte din combustibil
  Portocaliu: jucătorul este blocat un anumit număr de secunde la o viteză foarte mare (tastele W și S nu au niciun efect în această perioadă)
  Verde: jucătorul recuperează o parte din combustibil
  Orice platformă pe care jucătorul aterizează își va schimba culoarea în mov.
